# 《教条示龙场诸生》

> 1508年，正德三年戊辰，阳明先生三十七岁，在贵州。

诸生相从于此，甚盛。恐无能为助也，以四事相规，聊以答诸生之意：一曰立志；二曰勤学；三曰改过；四曰责善。其慎听，毋忽！

## 立志

志不立，天下无可成之事，虽百工技艺，未有不本于志者。今学者旷废隳（huī）惰，玩岁愒时<sup id="a1">[1](#f1)</sup>，而百无所成，皆由于志之未立耳。故立志而圣，则圣矣；立志而贤，则贤矣。志不立，如无舵之舟，无衔之马，漂荡奔逸，终亦何所底乎？昔人有言，使为善而父母怒之，兄弟怨之，宗族乡党贱恶之，如此而不为善可也；为善则父母爱之，兄弟悦之，宗族乡党敬信之，何苦而不为善为君子？使为恶而父母爱之，兄弟悦之，宗族乡党敬信之，如此而为恶可也；为恶则父母怒之，兄弟怨之，宗族乡党贱恶之，何苦而必为恶为小人？诸生念此，亦可以知所立志矣。

## 勤学

已立志为君子，自当从事于学。凡学之不勤，必其志之尚未笃也。从吾游者，不以聪慧警捷为高，而以勤确<sup id="a2">[2](#f2)</sup>谦抑为上。诸生试观侪辈之中，苟有虚而为盈，无而为有，讳己之不能，忌人之有善，自矜自是，大言欺人者，使其人资禀虽甚超迈，侪辈之中，有弗疾恶之者乎？有弗鄙贱之者乎？彼固将以欺人，人果遂为所欺，有弗窃笑之者乎？苟有谦默自持，无能自处，笃志力行，勤学好问，称人之善，而咎己之失，从人之长，而明己之短，忠信乐易，表里一致者，使其人资禀虽甚鲁钝，侪辈之中，有弗称慕之者乎？彼固以无能自处，而不求上人，人果遂以彼为无能，有弗敬尚之者乎？诸生观此，亦可以知所从事于学矣。

## 改过

夫过者，自大贤所不免，然不害其卒为大贤者，为其能改也。故不贵于无过，而贵于能改过。诸生自思，平日亦有缺于廉耻忠信之行者乎？亦有薄于孝友之道，陷于狡诈偷刻<sup id="a3">[3](#f3)</sup>之习者乎诸生殆不至于此。不幸或有之，皆其不知而误蹈，素无师友之讲习规饬<sup id="a4">[4](#f4)</sup>也。诸生试内省，万一有近于是者，固亦不可以不痛自悔咎。然亦不当以此自歉，遂馁于改过从善之心。但能一旦脱然洗涤旧染，虽昔为寇盗，今日不害为君子矣。若曰吾昔已如此，今虽改过而从善，将人不信我，且无赎于前过，反怀羞涩凝沮，而甘心于污浊终焉，则吾亦绝望尔矣。

## 责善<sup id="a5">[5](#f5)</sup>

责善，朋友之道，然须忠告而善道之<sup id="a6">[6](#f6)</sup>。悉其忠爱，致其婉曲，使彼闻之而可从，绎之而可改，有所感而无所怒，乃为善耳。若先暴白其过恶，痛毁极底，使无所容，彼将发其愧耻愤恨之心，虽欲降以相从，而势有所不能，是激之而使为恶矣。故凡<sup id="a7">[7](#f7)</sup>讦人之短，攻发人之阴私，以沽直者，皆不可以言责善。虽然，我以是而施于人不可也。人以是而加诸我，凡攻我之失者，皆我师也，安可以不乐受而心感之乎？某于道未有所得，其学卤莽耳。谬为诸生相从于此，每终夜以思，恶且未免，况于过乎？人谓事师无犯无隐，而遂谓师无可谏，非也。谏师之道，直不至于犯，而婉不至于隐耳。使吾而是也，因得以明其是；吾而非也，因得以去其非：盖教学相长也。诸生责善，当自吾始。


## 脚注
<b id="f1">1</b> .玩岁愒时：贪图安逸，旷废时日。愒，音，意为荒废。[↩](#a1)</br>
<b id="f2">2</b> .确：坚实。[↩](#a2)</br>
<b id="f3">3</b> .偷刻：刻薄。[↩](#a3)</br>
<b id="f4">4</b> .规饬：规正过失，正言劝诫。饬，音。[↩](#a4)</br>
<b id="f5">5</b> .责善，朋友之道：语出《孟子·离娄下》：“夫章子,子父责善而不相遇也。责善,朋友之道也。父子责善,贼恩之大者。”[↩](#a5)</br>
<b id="f6">6</b> .忠告而善道之：语出《论语·颜渊》：“子贡问友。子曰：‘忠告而善道之，不可则止，毋自辱焉。’”道，音，意为引导。[↩](#a6)</br>
<b id="f7">7</b> .“故凡”句：揭发别人的短处，攻击别人的隐私，换得心直口快的名声。讦，音。[↩](#a7)</br>
